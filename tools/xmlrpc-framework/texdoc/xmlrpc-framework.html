<html>
<head>

<META http-equiv="Content-Type" content="text/html; charset=UTF-8">
<META NAME="Keywords" CONTENT="Clipper,compiler,object,oriented,multi,threaded,computer,network,program,develop,script,Java,terminal,database,learn,hungarian,language,school,courses,lessons,Budapest">
<META NAME="Description" CONTENT="Clipper to C++ Compiler (CCC) for UNIX and Windows, object oriented, multi threaded">
<META NAME="Author" CONTENT="Matyas Vermes">
<META NAME="Language" CONTENT="Hungarian">

<STYLE>
    body {
        font-family: Arial, Helvetica, sans-serif ;
        background:white
        color:black; 
    }
    pre {
        background: #eeeeff;
    }
    table {
        background: #eeeedd;
    }
    tt {
        color: #602000;
    }
</STYLE>                     

</head>
<body>



 
 

           



<p>
<h1>XMLRPC framework</h1>
<p>
<i>Dr. Vermes Mátyás</i>
<p>
 2007. november
<p>
 
<h1> </h1> <a href="#tth_sEc1."
>1&nbsp; Előzmények</a><br> <a href="#tth_sEc2."
>2&nbsp; Ez miez?</a><br> <a href="#tth_sEc3."
>3&nbsp; Session állapot kezelés</a><br> <a href="#tth_sEc4."
>4&nbsp; Párhuzamos kiszolgálás</a><br> <a href="#tth_sEc5."
>5&nbsp; Fordítás, a demók kipróbálása</a><br> <a href="#tth_sEc6."
>6&nbsp; A dokumentációkról</a><br>

<p>
 <h2><a name="tth_sEc1.">
1</a>.&nbsp;&nbsp;Előzmények</h2>

<p>
E szoftver régebbi változata évek óta élesben működik különféle 
home-banking rendszerek részeként. A jelen csomag annyiban tér el
az éles változattól, hogy
az alkalmazásfüggetlen rész külön lett véve a számlavezetéstől,
ez a leválasztott rész van itt közreadva <tt>xmlrpc-framework</tt> néven.
Emellett különféle korszerűsítések történtek:

<p>

<ul>
<li> Belekerült a CCC fejlettebb hibakezelése.
<p>
</li>

<li> Az osztálydefiníciók a class szintaktikára vannak átírva.
<p>
</li>

<li> A socket descriptorok helyett socket objektumokat használ.
<p>
</li>

<li> SSL támogatás került a rendszerbe.
<p>
</li>

<li> Portolva lett CCC3-ra.
<p>
</li>
</ul>

<p>
 <h2><a name="tth_sEc2.">
2</a>.&nbsp;&nbsp;Ez miez?</h2>

<p>
XMLRPC szervereket írni nem túl nehéz. 
Ha belejön az ember, hamar abban a helyzetben találja magát,
hogy sok XMLRPC szervere van, amik  igénybe akarják venni 
egymás szolgáltatásait. Kiderül, hogy nem könnyű menedzselni
egy ilyen elosztott rendszert, ui.&nbsp;minden komponensnek ismernie
kell a rendszerben levő többi komponens elérhetőségéhez
szükséges paramétereket. 

<p>
E problémára ad viszonylag egyszerű megoldást az <tt>rpcwrapper</tt>
nevű program. Ez egy forgalomirányító, ami a csillag topológia
központjában van, és közvetíti az XMLRPC lekérdezéseket és válaszokat
a kliensek és szerverek között, beleértve azt az esetet is, amikor
az egyik szerver kliense a másiknak. A forgalomirányító révén
a komponensek könnyen paraméterezhetők, mert mindenkinek csak
a központtal (vagyis a forgalomirányító wrapperral) kell 
közvetlen kapcsolatban lennie.

<p>
A rendszer része az <tt>rpcmonitor</tt> kliens program, 
amivel figyelni lehet, hogy milyen szerverek/kliensek
vannak a rendszerben, és le lehet vele állítani egyes szervereket,
illetve a wrapper leállításával az egész rendszert.

<p>
A rendszer része az <tt>rpcsession</tt> szerver, 
ami a kliensek hitelesítését végzi. Ez tipikusan egy olyan
szerver, aminek a szolgáltatását a többi szerver is igénybe
fogja venni.

<p>
 <h2><a name="tth_sEc3.">
3</a>.&nbsp;&nbsp;Session állapot kezelés</h2>

<p>
A HTTP-re épülő technikáknál mindig téma a session állapot kezelés.
Pl. egy elemi tranzakció állhat abból, hogy a vásárló kiválaszt egy árucikket,
és azt berakja a kosarába. Ilyen elemi tranzakciók sorozatából
áll össze egy komplett vásárlás. Ámde  a HTTP protokoll olyan, 
hogy minden alkalommal felépíti majd megszakítja a hálózati kapcsolatot.
A rendszernek fel kell ismernie, ha az új hálózati kapcsolaton
egy korábbi kliens jelentkezik, és tudnia kell, hogy mit gyűjtött
össze korábban a kosarába.

<p>
Az XMLRPC framework tartalmaz egy egyszerű session állapot kezelést.
A session adatait adatbázisban tároljuk, az adatokat  kulcs
(sid) alapján keressük elő. A kliensnél csak az azonosításhoz
szükséges kulcs van. Az alkalmazás(fejlesztő) feladata 
összeállítani az adatoknak azt a körét, ami alkalmas a session
állapot teljes megőrzésére és visszaállítására.

<p>
 <h2><a name="tth_sEc4.">
4</a>.&nbsp;&nbsp;Párhuzamos kiszolgálás</h2>

<p>
A szolgáltatásokat úgy kell megszervezni, 
hogy lehetőség legyen több kliens egyidejű kiszolgálására.
Tegyük fel pl., hogy van egy szerverünk, ami számlatörténet adatokat
ad a kliensnek. Ha az adatokat csak lassan lehet előkaparni
az archívumból, és amiatt az összes többi kliensnek várni kell,
az nem volna elfogadható.

<p>
A párhuzamos kiszolgálást úgy oldja meg az  XMLRPC framework,
hogy a várhatóan népszerű szolgáltatásokhoz (előre) több szerverpéldányt 
is elindít. A forgalomirányító (<tt>rpcwrapper</tt>) fog választani az azonos
szolgáltatást nyújtó szerverek példányai közül. Ha talál olyan
szervert, aminek éppen nincs egy kliense sem, akkor annak továbbítja
a lekérdezést. Ha éppen minden szerver foglalt, akkor a lekérdezést
beleteszi annak a szervernek a sorába, amelyiknek a sora a legrövidebb.

<p>
Rendben, de mi van, ha egy kliens összetett tranzakciója, 
hol az egyik, hol a másik szerverhez kerül?
Erre is a session állapot kezelés ad választ. A session állapotot
leíró adatokat úgy kell meghatározni, illetve a szervereket úgy kell
megírni, hogy ne okozzon gondot, ha az összetett tranzakció menet
közben átkerül egyik szerverről másikra.
Az <tt>rpcsession</tt> szerver például megfelel az előbbi feltételnek.

<p>
 <h2><a name="tth_sEc5.">
5</a>.&nbsp;&nbsp;Fordítás, a demók kipróbálása</h2>

<p>
A <tt>clean.b</tt> script minden binárist és logfilét letöröl.

<p>
A <tt>mkall.b</tt> script mindent lefordít.

<p>
Az <tt>rpcstart.sh</tt> script elindítja a demót. 
Elindul a wrapper, kettő darab session szerver és egy teszt szerver.

<p>
A <tt>monitor.sh</tt> script elindítja az <tt>rpcmonitor</tt> kliens programot,
amivel nézegetni lehet, hogy mik futnak.     
Az első sorban látszó <tt>system</tt> a wrappert jelenti.
Ha ezt leállítjuk, akkor az összes többi szerver is kilép 
(így vannak megírva), azaz az egész rendszer leáll.

<p>
<em>Figyelmeztetés</em>: 
    A legtöbb hiba abból adódik, hogy a rendszer különböző 
    komponensei nem egyszerre indulnak és lépnek ki, ezért: 

<ul>
<li> Indítás előtt ellenőrizni kell,
       hogy nincs-e korábbról beragadt szerverprocessz,
       az ilyeneket ki kell lőni.
<p>
</li>

<li> Indítás után ellenőrizni kell, hogy minden szerver elindult-e.
<p>
</li>

<li> Leállítás után ellenőrizni kell,  hogy minden szerver leállt-e.
<p>
</li>
</ul>

<p>
A teszteléshez átfáradunk a <tt>client</tt> directoryba, és próbálgatjuk 
az ott található programokat.

<p>
 <h2><a name="tth_sEc6.">
6</a>.&nbsp;&nbsp;A dokumentációkról</h2>

<p>
XMLRPC specifikációnak itt volna ez a régi írás:
<a href="xmlrpc-spec.htm">XML-RPC Specification</a>,
ami elismerésre méltóan tömör, csak sajnos elavult.
A fő baj, hogy ezt még azzal a feltételezéssel írták, 
hogy egy XML dokumentum byte-okból áll. Ezesetben
az XMLRPC string típus valóban tartalmazhatna tetszőleges
bináris adatot. Később azonban az okosok kitalálták,
hogy az XML <em>karakterekből </em> áll, amivel a lehetőségek
valamelyest csökkentek. Az alkalmazásfejlesztőket ez annyiban
érinti, hogy a bináris adatokat nem lehet nyersen átküldeni
XMLRPC lekérdezésben vagy válaszban, hanem base-64 kódba
kell csomagolni.

<p>
Változtatás nélkül iderakom a rendszer első, 
<a href="xmlrpckonto.html">2001-es dokumentációját</a>,
ami néhány részletében elavult ugyan, 
de a lényeget illetően még mindig informatív.

<p>
    

<hr>
Learn Hungarian in Budapest in <a href="http://ulysses.co.hu">Ulysses language school</a>.
<hr>
</body>
</html>
